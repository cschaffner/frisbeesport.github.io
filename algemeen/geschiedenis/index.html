---
layout: page
categories: algemeen
title: Geschiedenis
---
De geschiedenis van de frisbeesport
Inleiding
In 1871 verhuisde molenaarszoon William Frisbie naar Bridgeport, Connecticut (VS) om daar een bakkerij te openen, de Frisbie Pie Company. Zijn bakkerij was een succes en in korte tijd had hij meerdere filialen in de hele staat. Al snel kwamen studenten van Yale in aanraking met zijn heerlijke taarten en vanaf vroeg in de twintigste eeuw wierpen zij in hun vrije tijd op de campus met de deksels van de taartblikken, al zeggen sommigen nu dat het deksels van koekjesblikken waren die gebruikt werden om over te gooien. Er zijn inmiddels zelfs twee kampen die 'ruzie' maken over het precieze ontstaan van de frisbee : de Pie-Tin School en de Cookie-Tin School.
In de jaren '20 werd er op Yale al een soort tik-spel met die deksels gespeeld. Via uitwisselingen binnen de Ivy League ging deze trend naar andere colleges, ook omdat chauffeurs van de Frisbee Pie Company die dingen soms naar voorbijgangers gooiden. In WO II werd er ook in allerlei kazernes overgegooid en eind jaren ’40 wierpen in de pauzes op bijvoorbeeld Harvard en Princeton vaak tientallen studenten tegelijk met die aluminium deksels. Als er eentje werd gegooid waarschuwde men de vanger dan met het woord 'frisbie', de naam die er op stond. Daarom noemden ze dit tijdverdrijf frisbie-ing.

Het ontstaan van de sport in de VS
Reeds in 1937 gooide Fred Morrison met zijn vriendin Lu met het deksel van een popcornblik en later die zomer begonnen hij en Lu deksels van koekblikken te verkopen op de stranden van Santa Monica, LA. In 1946, na WOII waarin hij piloot was geweest en dus meer idee had van aerodynamica, ontwierp Morrison de eerste echte schijf op de tekentafel, de Wirlo-Way, maar pas in 1948, toen UFO’s steeds meer in het nieuws kwamen, ondersteunde investeerder Warren Franscioni Morrison met de financiering van een mal waarmee ze uit hard plastic vliegende schotels maakten om mee over te gooien. Deze 'Flyin-Saucer' was nog erg kwetsbaar en in 1950 gingen Warren en Fred uit elkaar. Uit 1954 stammen de eerste berichten over wedstrijden met deze schijf op Dartmouth University en dan met name het spel Guts voor twee personen. Morrison en zijn inmiddels vrouw Lu verbeterden de schijf geleidelijk aan met nieuwer plastic en zo ontstond de 'Pluto Platter' in 1955.
Richard Knerr en Spud Melin van het bedrijfje Wham-O dat onder andere ook hoelahoeps en katapulten verkocht, kwamen in 1955 in aanraking met de schijf. Zij hadden het zakelijke instinct om deze Pluto Platter goed aan de man te brengen. In 1957 nam de Wham-O Company het patent over van Morrison en begon de echte massaproductie van schijven. Toen Knerr op één van zijn zakenreizen Harvard aandeed, zag hij daar het frisbie-ing gespeeld worden. De populariteit beviel hem zeer, evenals de term frisbie. Toen in 1958 de Frisbie Pie Company ophield te bestaan, was het gebeurd met de Pluto Platter. Wham-O nam de studentennaam over, maar verbasterde deze fonetisch tot frisbee.
Tijdens de jaren ’60 verkocht Wham-O zijn schijf over de hele VS en Canada. Ingenieur 'Steady"Ed Headrick was een werknemer van Wham-O in California, hij verbeterde de frisbee voor de Company. Hij varieerde het gewicht en de diameter van de schijf en met kleine ringen bovenop de schijf, de ‘lines of Headrick’, werd die veel stabieler tijdens de vlucht. Eind 1967 verkreeg Headrick het patent op die schijf, opnieuw de 'Flying Saucer' geheten, voor slechts 10 dollar. Met min of meer diezelfde frisbee gooien we nu nog steeds, hoewel er inmiddels natuurlijk wel diverse merken zijn. Eerder dat jaar richtte Headrick in Los Angeles de IFA, de International Frisbee Association op. Hij ontwierp de eerste regels voor frisbeesporten als Distance, Freestyle en Guts. Headrick zette de Disc Golf Association èn de P(rofessional)DGA op, verkreeg het trademark op de term Disc Golf en het patent op de pole hole. Later droeg hij deze rechten allemaal over aan de PDGA, zodat hij verder kon gaan met het ontwerpen van frisbeematerialen.
Nadat hij het basis-idee aangereikt had gekregen van instructeur Jared Kass op een zomerkamp, bedacht de 15-jarige scholier Joel Silver in het najaar van 1967 voor zijn vrienden op de Columbia High School in Maplewood, New Jersey een frisbeespel dat losjes gebaseerd was op American football : Ultimate was geboren ! In 1968 werden de eerste wedstrijdjes gehouden tussen leraren en de redacteuren van de schoolkrant op de parkeerplaats van de school. En één jaar later had deze highschool een echt team dat eerst vooral onderlinge potjes speelde, maar later ook in de eerste officiële wedstrijd tegen een andere school uitkwam. Toen Silver in 1970 samen met Buzz Hellring en Jon Hines de eerste Ultimate spelregels opschreef begon men met interscholaire wedstrijden tussen vijf scholen in New Jersey. Hoewel in deze oorspronkelijke spelregels ook over scheidsrechters werd gerept, stond er ook in dat men bij het ontbreken van scheidsrechters met een sportieve erecode kon spelen en het onderling kon regelen.
Oud-scholieren namen de sport vervolgens mee naar colleges, allereerst in het oosten. Daar nam men het football-veld als basis voor het spel en mede onder invloed van de heersende flower-power werd besloten om het spel te spelen zonder scheidsrechter, maar met die genoemde erecode. Die ging uit van intrinsieke fairplay en veel respect voor de tegenstander, veel later pas werd er officieel van de Spirit of the Game gesproken. In 1972 werd de eerste universiteiten-match gespeeld tussen teams van Rutgers en Princeton. Reeds in 1973 begon er een competitie met 23 college-teams en in 1975 was het eerste intercollegiale Ultimate toernooi op Yale, daar waar het ooit allemaal was begonnen met de deksels.
Maar reeds uit 1974 stammen de eerste vermeldingen van zowel Disc Golf- als Freestyle-wedstrijden. Dat jaar waren in Pasadena ook de eerste Frisbee Wereld Kampioenschappen voor individuele spelers, uiteraard met alleen maar Amerikaanse deelnemers. De oprichting van de grote Amerikaanse frisbeebond UPA, tegenwoordig USA Ultimate, vond plaats in 1979. Meteen in dat jaar was ook de eerste aflevering van het nationale Ultimate kampioenschap, Nationals.

Frisbee in Europa
Begin jaren ’70 brachten Noord-Amerikaanse toeristen en expats de schijf naar West-Europa, met name naar Groot-Brittannië en Zweden, en naar Japan en Australië, waar vervolgens half jaren ’70 nationale frisbeebonden werden opgericht. Nadat tussen 1977 en 1979 België, Oostenrijk, Nederland en de rest van Scandinavië volgden werd in 1980 het eerste EK Ultimate georganiseerd. Dat werd afgewerkt in Parijs en kampioen werd Finland, vóór Engeland en Zweden. Datzelfde jaar werd in Brussel ook het eerste Europese Kampioenschap Frisbee gehouden voor individuele spelers. Een jaar later werd de Europese bond, de EFDF, gevormd. De eerste Europese dameskampioen Ultimate was ook Finland, in 1982 te Obertraum, Oostenrijk. Veel EK's voor landenploegen, maar later ook voor clubteams, zowel indoor als outdoor, volgden in de jaren '80 en '90.
In 2006 werd, uit onvrede met de trage vierjarencyclus van de wereldbond WFDF, een jaarlijks Europees clubkampioenschap opgericht, de European Ultimate Championship Series. Met het Amerikaanse systeem als voorbeeld wordt Europa daarbij inmiddels ingedeeld in vijf regio's, waarin eind augustus Regionals worden gespeeld voor zowel Open, Dames als Mixed teams. Deze Regionals worden gevolgd door centrale Finals begin oktober. In Open zijn daar de beste 24 teams aanwezig, bij Dames en Mixed de beste 12 ploegen.
In 2009 werd officieel de European Ultimate Federation opgericht als opvolger van de vrij inactieve EFDF. Deze EUF moest voortaan alle Europese Ultimate-spelers vertegenwoordigen. De EUF heeft commissies voor Jeugd, Open, Dames, Mixed, Masters en Spirit en een zeer actieve voorzitter, de Oostenrijker Andrea Furlan. In 2014 werd de EFDF heropgericht als dochter van de WFDF, de EUF werd onderdeel van de overkoepelende EFDF. Tegenwoordig zijn er al in 32 Europese landen nationale frisbeebonden met in totaal ongeveer 18.000 geregistreerde leden en beide getallen blijven nog steeds stijgen.
De frisbeesport in Nederland
Reeds in 1974 waaierden de eerste frisbee's over naar Nederland en in 1978 ontstond in Den Bosch de eerste Nederlandse frisbee bond, de IFA-NL. Pioniers waren voorzitter Marcel Dullaart, Marcel Poeze, Marga van Wijngaarden, Ton Mulder en de gebroeders Bos. Op 1 januari 1979 werd die bond "heropgericht" met als naam Nederlandse Frisbie (!) Bond en onder voorzitterschap van Erik Stroek naar Utrecht verplaatst. In juli nam meteen een vaderlandse delegatie deel aan het eerste open EK in Engeland. Hoewel in datzelfde jaar Ultimate werd geïntroduceerd op een SNS-workshop in Heerlen waren de eerste jaren vooral de individuele onderdelen en Double Disc Court populair. Het eerste NK Individuele Onderdelen met toen ook al Disc Golf vond plaats in september 1980.
Maar na een bezoek van enkele Utrechtse enthousiastelingen aan een internationaal Ultimate toernooi in Namen datzelfde jaar raakte in Utrecht het Ultimate in zwang en dat leidde tot de eerste frisbee-vereniging. Deze Utregse Frisbie Organisatie werd opgericht in 1981 door enkele gymdocenten en hun vrienden, wat bovendien leidde tot het eerste internationale Ultimate toernooi in Nederland, november van dat jaar. Het voorbeeld van UFO werd in 1983 gevolgd door nieuwe clubs als de Ultimate Stars uit Leiderdorp en Nr.2 uit Alkemade. In dat jaar was UFO ook de eerste Nederlandse Ultimate bekerkampioen tijdens een toernooi in Utrecht met vijf ploegen.
In 1984 was de eerste Outdoor-competitie met zes teams uit verder Amsterdam en IJsselstein en ging een eerste nationale afvaardiging naar een WK Ultimate. In Luzern (Zwi) werd een nog onervaren Nederlands team twaalfde, vóór België en Frankrijk. Datzelfde jaar werden clubs als Groningen en Red Lights opgericht, maar de eerste jaren was UFO ongenaakbaar als outdoor kampioen. Illustere spelers uit dit UFO-team waren Jan Luijks, Eddy de Gooyer, Erik Stroek en Loe Sprengers.
Na het eerste indoor bekertoernooi begin 1986 in Winsum, waarvan de winnaar uiteraard UFO was, werd er vanaf de winter ’87-88 ook jaarlijks een Indoor-competitie gehouden. Eerste landskampioen in de zaal werd het hoofdstedelijke Red Lights met nog jonge knapen als Michiel Kooreman, Robert Swart, Robert van Waard, Jip Vogel en Arjen Witte, spelers die lange tijd een stempel zouden drukken op de vaderlandse Ultimate-scene. In 1988 organiseerde de NFB voor het eerst een trainerscursus. Nadat het patent van Wham-O was afgelopen werd de NFB in 1991 omgedoopt in Nederlandse Frisbee Bond.
In de jaren '80 groeide naast de individuele disciplines en Disc Golf vooral de populariteit van Ultimate en dat zorgde voor een toename van aantal bondsleden, al ontsteeg het aantal leden van de NFB in die jaren niet de 400. Maar begin jaren '90 werkte de NFB twee keer met een scholen-stimulatieproject, 'The Ultimate School’, van stuwende krachten Jan Luijks en Remco Marbus, een project dat gesponsord werd door Evergreen. Dit zorgde voor een opleving in ledental tot ruim 600 en sommige scholieren die uit die scholen-actie zijn voortgekomen zijn jarenlang bepalend geweest in de Nationale Teams.
Vanuit internationaal oogpunt zijn vooral de Europese titels van de Nederlandse dames in 1991 en 1993, hun tweede plaats op de WK's van 1988 en 1994 en de Europese kampioenschappen van de Red Lights dames in 1992 en 1994 vermeldenswaard. Deze prestaties waren de vrucht van een gouden generatie met onder anderen Thessa Kooreman, Simone Geijssen, Nicolette Verheem en Tessel Hillenius. Ook de Europese U20 jeugdtitel van Oranje in 1994, de Europese kampioenschappen van de Nederlandse (UFO-) Masters uit 1991 en van de Red Lights Masters in 2005, en het U17-kampioenschap van de Jong Oranje-meiden zijn hoogtepunten uit de nationale frisbeegeschiedenis.
In november 2003 werd de Nederlandse Frisbee Bond lid van het NOC*NSF, na jarenlang voorbereidend werk van het toenmalige bondsbestuur, bestaande uit Erik Bassie, Jeroen Pouwels en Ronald de Groot. Daarmee is de NFB één van de frisbeebonden die volledig door zijn nationaal olympisch committee geaccepteerd èn financiëel ondersteund wordt. In 2008 is daaruit ook een samenwerkingsverband met de KNKV tot stand gekomen. Eind dat jaar heeft de NFB samen met NOC*NSF en het SLO een lesgeefmap Kennismaken met Ultimate voor het basisonderwijs uitgebracht, in de hoop daarmee op vele basisscholen een gezonde basis te leggen voor latere deelname aan de frisbeesport, in 2011 gevolgd door een boekje over Ultimate voor het voortgezet onderwijs : Frisbee, het ultieme spel.

Anno 2015, bijna 70 jaar na de uitvinding van de frisbee en 47 jaar na de eerste Ultimate-wedstrijd, heeft de NFB ruim 1100 geregistreerde leden, waarvan ongeveer 50 voor Disc Golf, bij 25 clubs. Crunch uit Amsterdam is de grootste vereniging met ongeveer 150 leden, gevolgd door het Utrechtse UFO en Gronical Dizziness uit Groningen. Ondanks UFO's sterke beginjaren is Red Lights veruit de meest succesvolle club uit de NFB-geschiedenis met 28 nationale titels. De bond organiseert jaarlijks een Indoor-, een Outdoor- en een Mixed Outdoor-competitie in Ultimate, naast een Disc Golf Tour en het Disc Golf Open. Onder auspiciën van de Werkgroep Jeugd zijn er elk jaar twee Jeugdcompetities en diverse Jeugdspeeldagen. De NFB organiseert verder jaarlijks jeugd-, beginners- en studentenkampioenschappen en er is in bijna tien steden een recreatieve, laagdrempelige Cityleague. Bovendien wordt er door diverse verenigingen al jarenlang een tiental internationale Ultimate toernooien georganiseerd op gras, strand en in de zaal, met kleurrijke namen als Devils’ Heaven, Rising High, Windmill Windup, MonsterBall, Schreeuw van de Meeuw en MartiniCup.

Frisbee als sport wereldwijd
Begin jaren ’80 werd besloten de mannen-categorie voortaan Open divisie te noemen, opdat vrouwen eventueel ook mee konden spelen en dat is tot op de dag van vandaag nog steeds zo. De eerste Wereld Kampioenschappen Ultimate waren in 1983 in Gothenburg met elf deelnemende landenploegen. Winnaars werden zowel in de Dames als Open divisie de clubteams (!) die de VS vertegenwoordigden. Ook was er een Junior Open categorie met spelers tot 20 jaar zonder Amerikaanse deelname, zodat Finland die titel kon opeisen.
Het jaar daarna werd de World Flying Disc Federation opgericht als opvolger van de IFA met meteen al 30 aangesloten landen en zo’n 10.000 spelers. Deze WFDF organiseerde in 1987 het eerste echte WK Overall (individueel) met deelnemers uit de hele wereld en een Nieuw-Zeelandse winnaar. En in 1989 organiseerde de WFDF zijn eerste WK voor clubteams in Keulen, waar uiteraard de Amerikaanse kampioenen bij dames en heren de toon aan gaven. In 1990 was er tijdens het WK in Oslo voor het eerst ook een divisie van Masters, voor spelers van toen nog boven de 30 jaar.
Gedurende de jaren ’90 en ’00 groeide de frisbeesport over de hele wereld gestaag, met nieuwe bonden in Zuid-Amerika, Oost-Europa, Zuid-Afrika en Zuidoost-Azië. Op het WK 1999 in St.Andrews werd de Mixed-divisie ingevoerd met een vaste verhouding mannen en vrouwen in het veld, uiteraard met een Amerikaanse kampioen. En in 2001, 2005, 2009 en onlangs in 2013 was dit Mixed Ultimate onderdeel van de World Games, het voorportaal van de Olympische Spelen. In 2013 op de World Games in Cali won het Amerikaanse team overtuigend de finale van Australië. In 2017 zullen deze WG worden gehouden in Wroclaw, Polen.
Nu in 2015 is Ultimate wereldwijd veruit de belangrijkste der frisbeesporten met ruim 160.000 geregistreerde spelers, gevolgd door Disc Golf met bijna 13.000 en Freestyle met ongeveer 2000. Daarnaast zijn er in diverse landen wedstrijden en kampioenschappen in de teamsporten Double Disc Court en Guts dat zelfs een vast onderdeel op het WK eens in de vier jaar is. Vooral in Duitsland bestaat bovendien nog het teamspel Goaltimate. Bij de individuele onderdelen horen behalve Disc Golf het Distance (afstandwerpen), Accuracy ( nauwkeurig werpen ), Discathon ( een combinatie van nauwkeurig werpen èn rennen ) en de zelfgevangen worpen MTA ( Maximum Time Aloft ) en TRC (Throw-Run-Catch).
De WFDF houdt sinds 2010 in Florence landentoernooien voor Under23 en sinds 2012 in Dublin een apart toernooi voor U20, zowel in Open als Dames. De European Ultimate Federation organiseert al sinds 2003 in Tallin aparte EJK's voor U20 èn U17. Daarnaast zijn er natuurlijk de volwassen divisies Open, Dames, Mixed, Open Masters ( inmiddels >33 jaar ) en Dames Masters ( >30 jaar ) en in de individuele sporten onderkent men zelfs Grandmasters ( >45 jaar ) en Supergrandmasters ( >55 jaar ).
Inmiddels, na 23 individuele WK's, 21 wereldkampioenschappen Ultimate en 2 WK's Beach Ultimate, zijn bij de WFDF 56 landenfederaties aangesloten, daarnaast de professionele Disc Golf-bond PDGA, de Freestyle Players Association en de bond voor strandfrisbee BULA. Naast de EFDF en de EUF in Europa bestaat er een Aziatische federatie AFDF en sinds 2014 een Pan-Amerikaanse federatie. In totaal telt de wereldbondbijna 180.000 geregistreerde leden, maar geschat wordt dat ongeveer vijf miljoen mensen op deze aardbol regelmatig aan een frisbeesport doen. Het overgrote deel daarvan speelt Ultimate in de VS en Canada op highschools en colleges of in de vele City en Summer Leagues.
Het laatste wereldkampioenschap Ultimate en Guts voor landenteams vond plaats in juli 2012 in Sakai, Japan met Amerikaanse (Open), Japanse (Dames) en Canadese (Mixed) kampioenen. In 2013 was er een WK U23 in Toronto waar de VS-teams drie keer wonnen, bovendien een EK Beach in Calafell, Spanje. In 2014 was er in Lecco, Italië een WK voor clubs, voorafgegaan door een groot wereldjeugdkampioenschap. De Nederlandse meiden U17 werden daar Europees kampioen, Canada won in een zinderende finale tegen de VS de Open titel, terwijl de Amerikaanse U20-jeugd wel winnaar werd in de Dames divisie. Het WK zelf was een erg groot evenement met 161 teams in vijf divisies en bijna 2500 sporters en coaches, dus vele malen groter dan bijvoorbeeld een WK voetbal en veruit een record voor Ultimate. De winnaars kwamen alle drie uit de VS, namelijk Revolver (Open), Riot (Dames) en Drag'n Thrust (Mixed). Voor 2015 staan een WK Beach in Dubai, een EJK in Frankfurt en een Europees landenkampioenschap in Kopenhagen op stapel.
Ultimate als semiprofessionele sport
Terwijl er al jaren vooral in Amerika Disc Golf-toernooien worden gespeeld met flinke geldprijzen, werd in 2012 in de Verenigde Staten de stap gezet naar een professionele tak van Ultimate. Met acht teams, scheidsrechters, grotere velden en behoorlijk aangepaste regels startte deze American Ultimate Disc League in het oosten van het land. De spelers kregen per wedstrijd iets betaald, maar hadden vooral zelf geen onkosten. In 2013 zette deze AUDL zich door met twaalf teams, waaronder veel nieuwe clubs in een Midwest divisie, maar kreeg ook concurrentie van de Major League Ultimate, nota bene opgezet door de eigenaar van de eerste AUDL-kampioen Philadelphia Spinners.
Deze MLU begon met acht ploegen en speelde aan beide kusten. In 2013, na een winter met veel verschuivingen binnen de machtsstructuur van het Amerikaanse Ultimate, deden opeens veel gerenommeerde clubspelers mee met deze beide semiprof-leagues. Er speelde ook een Nederlander mee in de MLU, de bekende Erik Doesburg was speler van Seattle Rainmakers, en her en der spelen een paar Europeanen en Japanners mee in de leagues. Winnaar van de AUDL werd Toronto Rush, de MLU-kampioen was Boston Whitecaps.
In 2014 breidde de AUDL uit naar de westkust en nam daar enkele spelers van de MLU over, terwijl de Mayor League Ultimate consolideerde met haar acht teams. Kampioen van de AUDL werd San José Spiders, in de MLU was Washington Current de beste. In 2015 breidt de AUDL zich ook uit naar het zuiden. Met in totaal nu 26 teams in vier conferences is deze organisatie een blijvertje en het lijkt een kwestie van tijd voordat de MLU wordt opgeslokt door de AUDL.