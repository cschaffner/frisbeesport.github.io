---
layout: post
title:  "Nederlandse meisjes Europees kampioen Ultimate"
date:   2014-07-21 21:32:04
categories: ultimate
---
In het Italiaanse Lecco zijn afgelopen zomer de Europese en Wereldkampioenschappen Jeugd Ultimate gehouden. De Nederlandse meiden tot 17 jaar bleken na een reeks fantastische wedstrijden onverslaanbaar en zijn met grote overmacht Europees kampioen geworden. Na overtuigende zeges op onder andere GB en Duitsland werd in de finale ook Frankrijk verslagen.

Na een jaar van voorbereiding was de Nederlandse Frisbee Bond met vier Nationale Jeugd Teams afgereisd voor het gecombineerde WK junioren tot 20 jaar en het EK jeugd tot 17 jaar in Lecco, Italië. De ploegen werden achterna gereisd door een ruime schare ouders en familieleden, die allemaal op vrijdagavond bij de U17-finale aanwezig waren.

Het getalenteerde meisjesteam onder bezielende leiding van coach Leontine Sonneveldt bleek een maatje te groot voor al haar tegenstanders. In de poolfase werden Oostenrijk,  Groot-Brittannië, Duitsland en Frankrijk met overtuigende cijfers verslagen. Frankrijk, de uiteindelijke tegenstander in de eindstrijd, moest daar voor de tweede maal in het Nederlandse team haar meerdere erkennen. Na afloop verklaarde de Franse coach gelaten dat men tactisch alles uit de kast had gehaald, maar dat niets hielp tegen dit sterke Nederland.

<iframe width="854" height="510" src="//www.youtube.com/embed/5db8t44ACH8" frameborder="0"></iframe>

Dit resultaat is een prachtige beloning na maanden trainen en heel hard werken door deze jonge ploeg. Een mooi bewijs van de ontwikkeling die deze sport op dit moment in ons land doormaakt.
