---
layout: post
title:  "Prachtig NFB Gala afronding van 2014"
date:   2015-01-04 21:32:04
categories: organisatie ultimate discgolf
image:
  feature: awards2.jpg
author: tedbeute
share: true
---
In het voortraject hadden ruim 300 bondsleden gestemd voor de Awards die op het gisteravond gehouden NFB Gala werden uitgereikt. Daar in het Utrechtse theater De Kikker waren ongeveer 175 mensen verzameld. Er waren natuurlijk veel Ultimate-spelers, maar ook Disc Golfers en daarnaast diverse partners en ouders, en veel aanwezigen hadden zich goed aan de ‘black tie’ dresscode gehouden. De presentatoren Lisa en Rogier praatten de avond makkelijk en vaak met een komische noot aan elkaar en alle categorieën werden door een coryfee ingeleid, waarbij de genomineerden nog eens werden voorgesteld. Maar uiteindelijk ging het deze avond om de Awards en die werden als volgt uitgereikt.

Crunch werd uitgeroepen tot Vereniging van het jaar, waarvoor secretaris Lotte de prijs in ontvangst kwam nemen. Jeltsje mocht de Award voor Rookie of the Year uitdelen aan Anne Minnaard van Crunch en het U17 Meiden-team. De enige Disc Golf Award werd gegeven aan Daan Philipsen, zijnde DG Rookie van het jaar. In zijn dankwoord sprak hij de hoop uit dat er binnenkort meer jeugdleden komen in het Disc Golf. Daarna mocht Floor Keulartz naar beneden komen toen Joost haar de Award voor Jeugdspeler van het jaar uitreikte. Zij dankte vooral haar U17-coach Leontine die de meiden zo goed mentaal had voorbereid op het EJK.

Na een speels intermezzo door Lisa en Rogier was het de beurt aan Foeke Schaap om de felbegeerde mannelijke MVP Award op te halen. Met competitie van Erik, Hylke, Joram en Tjeerd was dat een geweldige prestatie. In zijn dankwoord ging hij vooral in op het prachtige resultaat van UTKA Mixed waar hij als trainer erg trots op was. Daarna mocht Floor Keulartz voor de tweede keer naar voren komen, nu om -verrassend- haar vrouwelijke MVP Award in ontvangst te nemen uit handen van Reggi. Dit keer was ze sprakeloos. De Award voor Toernooi van het jaar ging zoals verwacht naar Windmill Windup, hoewel Coen begeleid door Femke en Wendy in zijn dankwoord ook alle andere toernooien in ons land prijsde.

Tijdens het volgende intermezzo, min of meer een Seventh Inning Stretch, gingen beide presentatoren in op het publiek. Uiteindelijk bleek Red Lights-speler Jip de langst spelende frisbeeër die aanwezig was te zijn, begonnen in 1983. Daarna mocht zijn RL-maatje Jeroen de Award voor Most Spirited Player uitreiken aan Joji Nagaoka, beter bekend als Jamie. Fred riep vervolgens schrijver dezes naar voren voor de Award voor bijzondere inzet, waarbij eigenlijk de jarenlange activiteiten van Ted Beute voor de bond en het frisbee werden geëerd. Hij legde uit dat hij het al die jaren eigenlijk vooral met veel plezier had gedaan. Tot slot mocht NFB-voorzitter Jos de Award voor Team van het jaar uitreiken aan het U17 Meiden-team. Liefst elf van de veertien meiden waren present en stonden giechelend op het podium, samen met hulpcoach Jeltsje. Coach Leontine werd nogmaals emotioneel in haar dankwood en de hele groep sloot af met hun  team-yell.

<figure>
	<img src="/images/posts/awards1.jpg" alt="image">
	<figcaption>Het awards feest in volle gang.</figcaption>
</figure>

Daarna verhuisde iedereen naar de foyer voor een hapje en een drankje, waarbij de Award-winnaars natuurlijk door Jan en alleman werden gefeliciteerd. Kort daarna ging de zaal weer open en kon men dansen op de klanken van een DJ. Vooral veel jeugdigen maakten meteen gebruik van deze mogelijkheid, daarna stroomden ook de volwassenen de dansvloer op. Hoewel veel dames dapper begonnen op hun hoge hakken, waren er al snel veel te zien die op kousen door de zaal zwierden. En terwijl in de foyer de groep aanwezigen na twaalven snel uitdunde, werd er door een harde kern tot twee uur flink door gedanst op dit Gala waarmee de NFB het jaar 2014 op gepaste wijze uitluidde.