---
layout: post
title:  "Mooncatchers en TBA op herhaling bij MartiniCup"
date:   2014-11-22 21:32:04
categories: ultimate_community
author: tedbeute
---

De zevende editie van de MartiniCup had vooraf lange tijd te maken met onduidelijkheid over het aantal deelnemende ploegen. Uiteindelijk kwam de organisatie-crew van TD Dedmer op veertien Open ploegen en tweeëntwintig Mixed teams, een prima aantal, al moet daarbij worden aangetekend dat conform de trend van de afgelopen jaren veel deelnemers dubbel speelden, zowel in een Open als een Mixed team. Helaas leverden 14 en 22 weliswaar een ingenieus format op, maar dat was - ook gehinderd door het verlies van enkele zaterdagmiddag-slots aan korfbalwedstrijden en één veld op zondag voor de jeugdspeeldag - uitgewerkt in een wat ongelukkig schema. 

Hoewel dat schema halverwege nog werd bijgesteld, kostte het bijvoorbeeld Grut een zeker lijkende plek in de semi’s, toen de jonge ploeg geheel tegen de seeding in reeds in de kwartfinale op latere winnaar TBA stuitte. Bovendien hadden teams vaak lange pauzes, waren vroeg klaar of begonnen juist heel laat. Puntje voor verbetering richting 2015.
 
## Zaterdag 

Op zaterdag liep alles nog goed voor de favorieten in Mixed, behalve voor To Be Announced. De titelhouders verloren onnodig van Undutchables Mixed in een powerpool-game. De oude UFO-combi Mouthful Of Sand – aangevuld met twee Amerikaanse sterspeelsters – redde TBA via een driehoekje. Aan de andere kant van het schema kwamen vorig jaars finalist Ground Control en verrassend Ultimus Prime naar boven als kanshebbers voor de quarters, hoewel ook Crunch met een mooie mix van echte Crunchies en Flow-meiden nog in de race was, samen met het sterk opererende BFrisBee2’s. De Nijmegnaren waren opgeleukt met spelers uit Noord (Arnhem) en Zuid (Frankrijk) en dat kwam het niveau van de ploeg zeker ten goede.

In de Open divisie was er al vroeg een pittige pot tussen titelverdediger Mooncatchers en Fruehsport Old school, een groepje iets oudere Keulenaren die indoor nog weinig sterkte verloren hadden. MC won wel, maar had moeite met de fanatieke Duitsers. In de powerpool werd ook Red Lights het slachtoffer van deze Keulse dadendrang. De oude Amsterdammers hadden zich wijselijk versterkt met een jonge D-line bestaande uit fitte Grutters waarmee ze door hun eerste pool sneden als boter. Maar zowel Mooncatchers als Fruehsport OS was een maatje te groot voor RL. Aan de andere kant van het schema zat Return of the Return of the Bonsai, oftewel het Nederlands Team in indoor-vorm. Zij hadden daar van niemand iets te vrezen, alleen het normale Fruehsport kwam dichtbij en wist er tegen hun een echte game van te maken.
 
## Eten en feest

Als altijd was het eten in Leek goed geregeld met veel verschillende opscheppunten, genoeg voedsel dat dit keer ook nog eens erg lekker was, goede salades en veel mogelijkheid tot bijhalen. En ook voor de late aanschuivers was er nog steeds genoeg te eten. Het feest daarna liet even op zich wachten en ook daar kan de organisatie zich volgend jaar nog in verbeteren. Maar de soulband Reflections had er zin in en kreeg veel aanwezigen aan het swingen en meezingen. Het partythema Movie Heroes had bovendien velen weten uit te dagen om zich leuk uit te dossen. Zo waren er gele Minions uit Despicable Me, enkele Rambo’s en Supermannen, sommige Maffiosi, een schattige Hermelien, Duitse Top Gun-piloten en vooral veel, veel Pirates from the Caribbean. Deze crowd had er zin en ondanks dat het even duurde voordat DJ Tristam goed warm was gedraaid, werd het al snel echt gezellig op de dansvloer.

 
## Zondag

Op zondag in de kwartfinale werd Grut dat vorig jaar nog zo mooi derde was geworden, dus helaas gekoppeld aan TBA. De ploeg gevuld met sterren van onze NJT’s streed dapper en was tot halverwege hun match even sterk als het allstar-team rond Leontine. Daarna besliste TBA deze match in haar voordeel. MOS zat aan de goede kant van het schema en had in haar halve finale geen kind aan UP. De andere semi was een herhaling van vorig jaars eindstrijd. Het werd een spannende pot tussen Ground Control en TBA, uiteindelijk met twee punten verschil gewonnen door de laatste.

Beide Keulse ploegen streden voor wat ze waard waren in de halve finales van de Open divisie, maar zowel Bonsai als Mooncatchers waren te sterk. De Duitsers hielden het daarna voor gezien en besloten hun onderlinge potje om het brons op hun eigen training af te werken, ook gezien de lange wachttijd en de thuisreis. Daarachter pakten de Cakes onder hun alias Muetzeglatze de zevende plaats tegen de Undutchables die indoor toch meer moeite hebben hun spel te spelen dan outdoor. Om de vijfde plaats vochten Red Lights en Gronical Dizziness 1 in een rematch van hun eerste ronde poolgame. Dit keer won GD in universe punt.

De met flitsend nieuwe shirts uitgeruste Tijgers speelden in hun laatste Mixed-wedstrijd om plek negen. In universe verloren deze Feunendalers van ULB uit Brussel, maar de Veenendaalse jeugd verbeterde zich met acht plekken ten opzichte van 2013. Grut kon na haar quarterverlies nog slechts vijfde worden en deed dat keurig in een partij tegen BFrisBee2’s waarin de score een (te) groot verschil liet zien. Het Haagse UP had ook in de kleine finale weinig in te brengen, Ground Control pakte daardoor de derde plaats.

 
## Finales

De Open eindstrijd werd een waar spektakelstuk. Bonsai kwam eerst op voorsprong en leek letterlijk een kopje groter. Maar vooral Mooncatcher Arnaud (4) en handler Contin wilden zich niet bij een nakende nederlaag neerleggen. Arnaud had enkele belachelijk fraaie lay-out D’s en won in de tweede helft ieder luchtduel en de razendsnelle Contin verdeelde het spel met gogme en de creativiteit die Mooncatchers zo eigen is. Gaandeweg bleek Bonsai ’s allstar-ploeg toch niet opgewassen tegen de Brusselse topclub. Met 13-11 pakten ‘les Moon’ hun tweede titel op rij.

De Mixed finale was een stuk minder spannend. TBA bleek een maatje te groot voor Mouthful Of Sand, ook omdat Tjeerd en Foeke na hun nederlaag tegen MC nog genoeg kracht en energie hadden om deze divisie wèl op hun naam te schrijven. Dus ook TBA heroverde haar titel, tot uitzinnige vreugde van Paula, maar voor deze ploeg was het reeds de derde achtereenvolgende toernooizege. Tenslotte betekende deze overwinning de zevende MartiniCup-titel van ‘grand old man’ Michel in zeven jaar. Wat een prestatie !